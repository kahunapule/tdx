\c 20
\s1 Mb’e Makedonia naho mb’e Grisia
\p
\v 1 Aa naho nijihetse i koràkey, le nampihitrife’ i Paoly mb’ ama’e o mpiòkeo naho nifetrehe’e vaho nionjoñe mb’e Makedonia añe.
\v 2 Nirangae’e o taneo, nañosike ondatio an-tsara maro vaho nandoake e Grisia añe,
\p
\v 3 Nañialo telo volañe añe re. Aa naho nivoñoñ’ aze o Jiosio ie ho nijon-dakañe mb’e Sirià mb’eo, le sinafiri’e ty hibalik’ am-pirangañe i Makedonia.
\v 4 Nindre ama’e t’i Sopatera ana’ i Pìro nte Berea naho i Aristarko naho i Sekondo nte Tesalonika naho i Gaio nte Derbe, le i Timoty naho i Tikìko vaho i Trofimo nte-Asia.
\v 5 Niaolo anay iereo vaho nandiñe e Troasy ao.
\v 6 Aa naho niheneke o andro-Mofo-po-dalivaio le nijon-dakañe boak’e Filipy zahay; ie nimodo ty andro lime le nifanampe am’iereo e Troasy ao vaho nitambats’ ao fito andro.
\s1 Halen-Tsabate e Troasy
\p
\v 7 Ie tsofotse ty andro’ i \nd Sabotse\nd*y, ie fa nivory hamolake mofo o mpiòkeo, le nitaroñe am’iereo t’i Paoly, fa satri’e ty hiavotse amy loak’ àndroy, aa le nitolom-pilañoñe ampara’ te antets’ aleñe re.
\v 8 Nimaro ty jiro am-batsa nivoria’ay ao,
\v 9 le nitobok’ an-dalan-kede eo ty ajalahy atao Eotika naho nikonkoñe, aa ie tinohitohi’ i Paoly i lañona’ey, le nilañake ty roro i ajalahiy naho nikapotrake intelo riha mb’an-tane mb’eo vaho fola-manta te nongaheñe.
\v 10 Nizotso mb’eo t’i Paoly nihohok’ amy ajalahiy, ie nifihine’e, le hoe re, Ko hembañe, fa ama’e ty fiai’e!
\v 11 Niañambone indraike t’i Paoly namolake mofo naho nikama, le nitolom-pitaroñe ampara’ te niporea ty maraindray vaho nienga.
\v 12 Nindese’ iareo veloñe, am-panintsiñañe, i ajalahiy.
\s1 Mitata Ondaty nte Efesosio t’i Paoly
\p
\v 13 Fa niaolo aze an-dakan-jahay, nionjoñe mb’e Aso mb’eo, hampijoñe i Paoly añe amy namotoaña’ey, ie nañavelo am-pandia.
\v 14 Aa ie nifanampe ama’ay e Aso ao, le najo’ay vaho nitolom-b’e Mitilena mb’eo.
\v 15 Nionjoñe boak’ao zahay le niporopotìtse tandrife’ i Kio te loak’ àndro. Amy hamarai’ey ka le nivotrake e Samo, vaho nandoake e Mileto añe amy loak’ àndroy.
\v 16 Sinafiri’ i Paoly ty handrioñe i Efesosy tsy handrìta’e andro maro e Asia ao, fa sinda te hañambeñe ty andro’ i Halimampoloy\f + \fr 20:16  \ft Sor 23:10-21\f* e Ierosaleme ao.
\s1 Mifanaontsy amo nte-Efesosio t’i Paoly
\p
\v 17 Nampihitrike Efesosy añe boak’e Mileto re, nikoike o beim-Pivorio.
\v 18 Ie nitotsak’ ama’e, le hoe re: Fohi’ areo, boak’amy andro valoha’e nivotrahako Asia atoiy, ty fivelomako ama’ areo ze hene sà nitraofan-tika rezay,
\v 19 nitoroñe i \nd Talè\nd* am-pirèhan-troke naho ranomaso maro ndra te teo ty fitsohañe ahy amo fikinià’ o Jiosioo;
\v 20 tsy nitsikifotse tsy hitaroñako ze mete mañasoa, fe nanoro anahareo an-tameañe vaho ki-anjomba-anjomba.
\v 21 Nafèko amo Jiosio naho amo Grikao ty fisolohoañe aman’Añahare naho ty fatokisañe \nd Iesoà\nd* Talèntika Norizañey.
\p
\v 22 Ie henanekeo, oniño te mionjoñe mb’e Ierosaleme mb’eo an-troke mirohy le nofiko o raha mete hizò ahy añe;
\v 23 naho tsy te mañatahata ahy amy ze rova iaby i Arofo Masiñey t’ie mandiñe rohy naho sarerake.
\v 24 Fe tsy volilieko ho vara amako ty fiaiko, hañenefako an-drebeke ty filaisako naho i fitoroñako rinambeko am’ \nd Iesoà\nd* \nd Talè\nd*y, ty fitaroñañe i talili-soa’ o falalàn’ Añahareoy.
\p
\v 25 Inao, apotako henane zao te tsy hahaisake ty tareheko ka nahareo nindre amako amy fitaroñako i fifeheañeiy.
\v 26 Ataliliko ama’ areo androany, te malio tahin-draho amy ze hene lio’ ondaty,
\v 27 le tsy nifimpìñe tsy hitaroñe ama’ areo ze fonga famerean’ Añahare.
\v 28 Mitaoa, naho itaò o mpirai-lia’e iabio, o nampiandraze’ i Arofo Masiñeio, hamahana’ areo i Fivorin’ Añahare vinili’e amy lio’eiy.
\v 29 Apotako te zaho fa nienga, le hizilik’ ama’ areo ao o amboa romotseo\f + \fr 20:29  \ft Mat 7:15-23, 10:16, Lke 10:3, Jao 10:12\f* vaho tsy hapo’e i lia-raikey.
\v 30 Toe hiboak’ ama’ areo ty ‘ndaty hiongake naho hivolan-kamengohañe, hanintake ty mpiòke ho am’iereo.
\v 31 Aa le mitomira! naho mitiahia te nañeneke ty telo taoñe raho tsy nitroatse namere anahareo haleñe naho handro an-dranomaso.
\p
\v 32 Aa ie henaneo, tolorako aman’ Añahare naho ami’ty Tsara’ i hasoa’ey, ie ty mahatomambao anahareo, hanolotse anjara lova amy ze hene ondaty navaheñe.
\v 33 Tsy eo ty nikirañako volafoty ndra volamena ndra sarimbo.
\v 34 Toe fohi’ areo te nañeneke o nipaiakoo naho o nitraok’ amakoo o tañako retoa.
\v 35 Fa nitoroako amy ze he’e amy fifanehafañe zay, ty hañimbà’ areo o malemeo, ie mitiahy ty tsara’ i \nd Talè\nd* \nd Iesoà\nd* manao ty hoe:
\q1 Haha ty manjotso ta ty mandrambe.
\p
\v 36 Ie niheneke i saontsi’ey, le nitongaleke vaho nitrao-pilolok’ am’iereo iaby.
\v 37 Sindre nirovetse, namontititse ty fititia’e naho nañondrok’ aze.
\v 38 Loho nampihontoke iareo i tsara nanoe’e te tsy ho isa’ iereo ka i lahara’eiy; le nase­se’ iereo mb’ an-dakañe mb’eo.